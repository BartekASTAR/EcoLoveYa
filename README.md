# EcoLoveYa
## Formularz zgłoszeniowy: 
### 1) Na jakie potrzeby/problem odpowiada Wasze rozwiązanie?
Współczesny świat zmaga się z wieloma wyzwaniami ekologicznymi, a jednym z głównych problemów jest brak świadomości na temat wpływu codziennych działań na środowisko. Mimo dostępności ekologicznych rozwiązań wiele osób z nich nie korzysta, uważając, że ich indywidualne wybory – jak rezygnacja z plastiku, oszczędzanie energii czy korzystanie z transportu o niskiej emisji – nie mają znaczącego wpływu na skalę globalną. To przekonanie prowadzi do braku motywacji i nie podejmowania działań na rzecz ochrony środowiska.
Wprowadzenie proekologicznych nawyków bywa trudne ze względu na konieczność zmiany przyzwyczajeń przy jednoczesnym brak widocznych, natychmiastowych efektów. Osoby podejmujące działania, takie jak segregacja odpadów czy unikanie jednorazowego plastiku, często szybko się zniechęcają, ponieważ nie dostrzegają bezpośrednich korzyści. Dodatkowym wyzwaniem jest brak narzędzi, które systematycznie przypominałyby o takich działaniach i pomagały budować nowe, trwałe nawyki.
Moje rozwiązanie odpowiada na te potrzeby, oferując narzędzie, które nie tylko wspiera w budowaniu proekologicznych nawyków, ale także wizualizuje ich pozytywny wpływ na środowisko. Dzięki temu użytkownicy zyskują motywację, systematyczność i poczucie, że ich codzienne wybory mają realne znaczenie dla przyszłości naszej planety.


### 2) W jakich językach programowania, jakich technologiach powstała aplikacja/narzędzie?
- Flutter –> wykorzystywany do tworzenia interfejsu użytkownika oraz logiki aplikacji w sposób multiplatformowy, co pozwala na działanie aplikacji zarówno na systemach Android, jak i iOS (chociaż testy na iOS nie zostały jeszcze przeprowadzone).
- Firebase Authentication –> służy do zarządzania procesem rejestracji oraz logowania użytkowników, zapewniając bezpieczne i wygodne metody autoryzacji.
- Firebase Firestore –> wykorzystany jako baza danych do przechowywania i synchronizacji danych w czasie rzeczywistym, co umożliwia dynamiczne aktualizowanie informacji w aplikacji.


### 3) Opisz działanie Waszej aplikacji/narzędzia (W jaki sposób działa Wasza aplikacja? Co może dzięki niej osiągnąć użytkownik? Jaką ma funkcjonalność?)
Aplikacja oferuje funkcję śledzenia wybranych nawyków proekologicznych. Jej obsługa jest prosta i intuicyjna. Na przykład, użytkownik może zaznaczyć, że podczas zakupów skorzystał z torby wielokrotnego użytku zamiast jednorazowej reklamówki. Na tej podstawie aplikacja oblicza masę plastiku, który nie został wyprodukowany dzięki tej decyzji. Podobnie, użytkownik może wpisać długość trasy pokonanej pieszo, rowerem lub komunikacją miejską zamiast samochodem, co pozwala aplikacji oszacować, ile dwutlenku węgla udało się nie wyemitować.
Wszystko to przedstawione jest w postaci przejrzystych statystyk pokazujących ile plastiku, wody lub dwutlenku węgla nie zostało wytworzone, zużyte lub wyemitowane. Wgląd w  statystyki jest dostępny zarówno z poziomu panelu nawyków, gdzie widać statystyki dla danego tygodnia jak i panelu profilu, gdzie dostępne są statystyki ogólne. 
Głównym celem aplikacji jest motywowanie użytkowników do podejmowania działań na rzecz środowiska poprzez ukazanie realnych efektów ich codziennych wyborów. Decyzje, takie jak rezygnacja z plastiku czy wybór transportu publicznego, które często wydają się nieistotne, zostają przełożone na konkretne liczby pokazujące ich wpływ na planetę. Dzięki temu użytkownicy mogą zyskać motywację do dalszych działań i poczucie, że ich wysiłki mają znaczenie.
Aplikacja pozwala również na personalizację, dzięki czemu każdy użytkownik może dostosować listę śledzonych nawyków do swojego stylu życia i preferencji. To sprawia, że korzystanie z niej jest nie tylko pomocne, ale także satysfakcjonujące, wspierając użytkowników w wprowadzaniu trwałych zmian w codziennych działaniach na rzecz ochrony środowiska.


### 4) Jak widzicie dalszy rozwój Waszego rozwiązania?(W jaki sposób Wasz projekt mógłby zostać wdrożony lub rozwijany? Jacy partnerzy mogliby się zaangażować w jego rozwój?)
Ważnym elementem rozwoju aplikacji będzie zastosowanie gamifikacji, czyli wprowadzenie elementów mechaniki gier, które mają na celu motywowanie i angażowanie użytkowników do osiągania wyznaczonych celów. Będą to m.in.: osiągnięcia, odznaki, rankingi oraz paski postępu. Użytkownicy będą otrzymywać odznaki za regularność lub dużą aktywność w danym tygodniu. Dodatkowo powstanie możliwość dodawania znajomych, co pozwoli na wspólne branie udziału w wyzwaniach i tworzenie rankingów umożliwiających porównanie wyników z osobami z otoczenia. Zdrowa rywalizacja będzie motywować użytkowników do dalszego podejmowania ekologicznych działań. Inną funkcjonalnością, którą chciałbym wdrożyć, jest system powiadomień, który przypomina użytkownikom o drobnych, ale ważnych czynnościach, jak gaszenie światła przy opuszczaniu pomieszczenia czy zakręcanie kaloryfera podczas wietrzenia pokoju. 
Do innych planów na rozwój należy wzbogacenie nawyków o przejrzyste grafiki ilustrujące je. Należałoby również dodać więcej nawyków, aby użytkownicy mieli większy wybór i zawsze mogli wybrać coś dla siebie. Dzięki Firebase Authentication można by w prosty sposób dodać inne metody logowania np. za pomocą konta Google.
Aby aplikacja osiągnęła szeroki zasięg, kluczowe będzie jej promowanie wśród młodzieży, na przykład poprzez współpracę ze szkołami. Edukacja młodych pokoleń jest szczególnie istotna, ponieważ to one będą musiały zmierzyć się z konsekwencjami zmian klimatycznych. W tym celu aplikacja może być wykorzystywana podczas lekcji na temat ekologii, jako narzędzie edukacyjne i motywacyjne


### 5) Jakie widzicie zagrożenia/ryzyka dla Waszego rozwiązania? (Opisz zdiagnozowane zagrożenia jak np. problemy technologiczne czy konieczność zaangażowania innych podmiotów np. urząd miasta)
Przede wszystkim użytkowników po pewnym czasie użytkowania mogłaby dopaść monotonia ciągłego klikania tych samych rzeczy i powtarzalność nawyków. Dlatego właśnie tak ważnym elementem jest uatrakcyjnienie całego procesu poprzez gamifikację.
Innym problemem jest fakt, że przy obecnym stanie aplikacji wprowadzane dane nie są w żadnym stopniu weryfikowane. Obecnie aplikacja bazuje tutaj na uczciwości użytkowników, którzy chcą monitorować swój wpływ na środowisko z prawdziwą intencją zmiany swoich nawyków, a nie tylko dla zdobywania nagród czy wysokich pozycji w rankingach. To może jednak prowadzić do problemów z wiarygodnością statystyk, szczególnie w kontekście rywalizacji. Na tym etapie nie mam jeszcze gotowego rozwiązania tego problemu, ale możliwymi kierunkami są np. integracja z zewnętrznymi narzędziami (jak krokomierze, liczniki tras czy aplikacje do zakupów) albo wprowadzenie mechanizmów weryfikacyjnych na podstawie zdjęć czy innych dowodów działań użytkownika.
Mimo tych wyzwań wierzę, że dzięki dalszemu rozwojowi aplikacji i wprowadzaniu nowych funkcjonalności jestem w stanie zminimalizować te ryzyka i uczynić moje rozwiązanie skutecznym narzędziem dla szerokiego grona odbiorców.


### 6) Dlaczego akurat Wy powinniście wygrać? Napisz, co wyróżnia Wasz pomysł lub jego realizacja np. wybór innowacyjnej technologii.
Moja aplikacja wyróżnia się na tle innych rozwiązań przede wszystkim tym, że w bardzo atrakcyjny sposób pozwala użytkownikom edukować się w sprawie ochrony środowiska i daje możliwość budowania prostych nawyków, które w długoterminowej perspektywie przynoszą ogromne korzyści. Ponadto mój plan dalszego rozwoju przekształci tą dość prostą aplikację w rozbudowaną platformę mającą realny wpływ na poprawę stanu środowiska. Warto jeszcze wspomnieć, że jest to mój pierwszy projekt wykorzystujący Fluttera oraz Firebase.

## 11.12.2024 Error Update
Z nieznanych mi powodów aplikacja przestała łączyć się z serwerem Firebase Firestore. Tworzenie użytkowników działa normalnie, natomiast połączenie z bazą danych padło. Po odesłaniu projektu na konkurs odstawiłem go i włączałem aplikację tylko co jakiś czas. Wszytko działało poprawnie, aż dzisiaj zobaczyłem, że aplikacja nie łączy się z bazą danych i cały czas widać tylko ekran ładowania. Mogę spróbować to naprawić, jednak nie wiem, czy nie zdyskfalifikuje to pracy z konkursu.
